{"id":"22", "caption": "Перевезення вантажу", "text": "<p>22.1 Маса вантажу, що перевозиться, і розподіл навантаження на осі не повинні перевищувати величин, визначених технічною характеристикою даного транспортного засобу.</p> <p>22.2 Водій перед початком руху зобов'язаний перевірити надійність розташування і кріплення вантажу, а під час руху &mdash; контролювати це, щоб запобігти його падінню, волочінню, травмуванню супроводжуючих осіб чи створенню перешкод для руху.</p> <p>22.3 Перевезення вантажу дозволяється за умови, що він:</p> <ul> <li>a) не наражає на небезпеку учасників дорожнього руху;</li> <li>б) не порушує стійкості транспортного засобу і не утруднює керування ним;</li> <li>в) не обмежує водієві оглядовості;</li> <li>г) не закриває зовнішніх світлових приладів, світлоповертачів, номерних і розпізнавальних знаків, а також не перешкоджає сприйманню сигналів, що подаються рукою;</li> <li>ґ) не створює шуму, не піднімає пилу та не забруднює проїзну частину і навколишнє середовище.</li> </ul> <p>22.4 Вантаж, що виступає за габарити транспортного засобу спереду або ззаду більш як на 1 м, а за шириною перевищує 0,4 м від зовнішнього краю переднього або заднього габаритного ліхтаря, повинен бути позначений відповідно до вимог підпункту &laquo;з&raquo; пункту 30.3 цих Правил.</p> <p>22.5 За спеціальними правилами здійснюється дорожнє перевезення небезпечних вантажів, рух транспортних засобів та їх составів у разі, коли хоч один з їх габаритів перевищує за шириною 2,6 м, за висотою від поверхні дороги &mdash; 4 м (для контейнеровозів на встановлених Укравтодором і Державтоінспекцією маршрутах &mdash; 4,35 м), за довжиною &mdash; 22 м (для маршрутних транспортних засобів &mdash; 25 м), фактичну масу понад 38 т (на встановлених Укравтодором і Державтоінспекцією маршрутах &mdash; до 40 т; для контейнеровозів &mdash; понад 44 т, на встановлених для них маршрутах &mdash; до 46 т), навантаження на одиночну вісь &mdash; 11 т (для автобусів, тролейбусів &mdash; 11,5 т), здвоєні осі &mdash; 16 т, строєні &mdash; 22 т (для контейнеровозів навантаження на одиночну вісь &mdash; 11 т, здвоєні осі &mdash; 18 т, строєні &mdash; 24 т) або якщо вантаж виступає за задній габарит транспортного засобу більш як на 2 м. Осі слід вважати здвоєними або строєними, якщо відстань між ними (суміжними) не перевищує 2,5 м.</p> <p>22.6 Транспортні засоби, що здійснюють дорожнє перевезення небезпечних вантажів, повинні рухатися з увімкненим ближнім світлом фар, задніми габаритними ліхтарями та встановленими розпізнавальними знаками, передбаченими пунктом 30.3 цих Правил, а великовагові та великогабаритні транспортні засоби &mdash; також з увімкненим проблисковим маячком (проблисковими маячками) оранжевого кольору.</p>"}